---
title: "Terra, nostra casa"
author: Giulia
tags: ["Noi e la terra", "Pallido pallino blu", "Pianeta", "Riflessioni", "Sagan", "Terra"]
image: img/Pale_Blue_Dot.png
date: "2016-02-02T10:00:00.000Z"
draft: false
---

Nel 1990 la sonda Voyager 1 scatta una foto alla Terra da una distanza di 6 miliardi di chilometri.

Lanciata nel ‘77 per esplorare il sistema solare esterno, questa sonda è ancora in attività.

L’idea di girare la fotocamera per vedere la terra è di Carl Sagan (astrofisico, scrittore e divulgatore scientifico). Nasce in quel momento una delle più belle riflessioni sulla nostra esistenza e posizione nell’universo. L’immagine infatti, mostra un minuscolo puntino immerso in un raggio solare, ancora più stupefacente, siamo solamente ai confini del sistema solare.

![La foto scattata dalla sonda Voyager 1 che mostra la terra come un pallido puntino blu (the pale blue dot).](./img/Pale_Blue_Dot.png)

*La foto scattata dalla sonda Voyager 1 che mostra la terra come un pallido puntino blu (the pale blue dot).*

La foto scattata dalla sonda Voyager 1 che mostra la terra come un pallido puntino blu (the pale blue dot).
 

Questo è un estratto delle parole di Sagan:

> «Da questo distante punto di osservazione, la Terra può non sembrare di particolare interesse. Ma per noi, è diverso. Guardate ancora quel puntino. È qui. È casa. È noi. Su di esso, tutti coloro che amate, tutti coloro che conoscete, tutti coloro di cui avete mai sentito parlare, ogni essere umano che sia mai esistito, hanno vissuto la propria vita. L’insieme delle nostre gioie e dolori, migliaia di religioni, ideologie e dottrine economiche, così sicure di sé, ogni cacciatore e raccoglitore, ogni eroe e codardo, ogni creatore e distruttore di civiltà, ogni re e plebeo, ogni giovane coppia innamorata, ogni madre e padre, figlio speranzoso, inventore ed esploratore, ogni predicatore di moralità, ogni politico corrotto, ogni “superstar”, ogni “comandante supremo”, ogni santo e peccatore nella storia della nostra specie è vissuto lì, su un minuscolo granello di polvere sospeso in un raggio di sole. La Terra è un piccolissimo palco in una vasta arena cosmica.

> Pensate ai fiumi di sangue versati da tutti quei generali e imperatori affinché, nella gloria e nel trionfo, potessero diventare per un momento padroni di una frazione di un puntino. Pensate alle crudeltà senza fine inflitte dagli abitanti di un angolo di questo pixel agli abitanti scarsamente distinguibili di qualche altro angolo, quanto frequenti le incomprensioni, quanto smaniosi di uccidersi a vicenda, quanto fervente il loro odio. Le nostre ostentazioni, la nostra immaginaria autostima, l’illusione che noi si abbia una qualche posizione privilegiata nell’Universo, sono messe in discussione da questo punto di luce pallida. Il nostro pianeta è un granellino solitario nel grande, avvolgente buio cosmico. Nella nostra oscurità, in tutta questa vastità, non c’è alcuna indicazione che possa giungere aiuto da qualche altra parte per salvarci da noi stessi.

> La Terra è l’unico mondo conosciuto che possa ospitare la vita. Non c’è altro posto, per lo meno nel futuro prossimo, dove la nostra specie possa migrare. Visitare, sì. Colonizzare, non ancora.

> Che ci piaccia o meno, per il momento la Terra è dove ci giochiamo le nostre carte. È stato detto che l’astronomia è un’esperienza di umiltà e che forma il carattere. Non c’è forse migliore dimostrazione della follia delle vanità umane che questa distante immagine del nostro minuscolo mondo. Per me, sottolinea la nostra responsabilità di occuparci più gentilmente l’uno dell’altro, e di preservare e proteggere il pallido punto blu, l’unica casa che abbiamo mai conosciuto.»

 
Sagan vede la terra e la racconta come uno scalatore che cerca la luce della sua casa, lontanissima a valle. A malapena distinguibile in quella visione confusa e appannata, appena il suo occhio riesce a coglierne la luce, egli diventa euforico: “Sì, sì, quella è casa mia”.

La casa risulta minuscola in confronto alle montagne circostanti e alla vegetazione che sembra impadronirsene.

Eppure per lo scalatore, quel minuscolo punto di luce è tutt’altro che insignificante, è la residenza di tutte le cose a lui care, affetti, riposo e benessere. E anche prima che lui l’abitasse, quella casa ne aveva viste tante, belle e brutte.

Tuttavia , dalla sommità della montagna, ogni evento accaduto in essa, passato, presente o futuro, sembra perdere ogni importanza, la sua casa e tutti coloro che la occupano sembrano niente in confronto alle montagne e alla natura circostante.

Ma una differenza c’è tra lo scalatore e Sagan, quest’ultimo sembra cogliere un elemento in più. La montagna da cui osserva lo scalatore è in realtà un luogo ostile, visitabile ma non colonizzabile. Come se non fosse possibile comprare una nuova casa quando, a un certo punto, quella attuale ci starà stretta, quando non si potrà più pascere il bestiame o il pozzo per l’acqua si sarà prosciugato.

Sagan si rende conto che noi abitanti della Terra non abbiamo una frontiera possibile da valicare per trovare lo spazio e le risorse di cui abbiamo bisogno. Tutto è lì, concentrato in quel pallino blu.

Tutte le attività e tutta l’energia necessaria agli abitanti della casetta risiede di fatto nella casetta stessa.

Quindi, la lotta finisce per essere solo con noi stessi abitanti della casa e il successo dipende dalla nostra complessiva capacità di preservare la casa.

Ed è questo l’invito di Sagan: prenderci cura della Terra,occuparci gentilmente di essa e dei propri abitanti perché è l’unica casa possibile.  

 

Un dubbio mi attanaglia nel cercare di capire perchè questo concetto non è così diffuso ed insito nel pensiero comune, forse lo è e forse è già stata fatta una scelta.

Per citare Georgescu-Roegen (matematico e economo, fondatore della bioeconomia), forse l’uomo (la specie umana) è destinato a vivere “una vita breve, ma ardente, eccitante e stravagante piuttosto che un’esistenza lunga, monotona e vegetativa”?

Spero sinceramente dal profondo che in realtà ancora non ci si renda conto del problema piuttosto che sia già stata fatta la scelta di ignorarlo. Sicuramente è una questione che riguarda tutti noi da vicino e non solo le potenze mondiali o i capi di stato, una questione che si ripercuote sulle nostre giornate.
Da quando ho sentito per la prima volta questo testo di Sagan mi è rimasto impresso ed è diventato un filo conduttore nei miei studi, nelle mie letture e sarà sempre presente nelle riflessioni che condividerò su questo blog.

`youtube:https://www.youtube.com/embed/a4PdbfA_Io0`

---
title: "Cosa è il petrolio e come si forma, breve introduzione"
author: Giulia
tags: ["Noi e la terra", "Pianeta", "Risorse"]
image: img/marvin-meyer-794521-unsplash.jpg
date: "2007-02-15T10:00:00.000Z"
draft: false
---

Conosciuto fin dall’antichità il petrolio rappresenta una risorsa estremamente importante dal XX secolo. Gli Egizi lo usavano per la mummificazione e in Mesopotamia per l’impermeabilizzazione, noi ne usiamo grandissime quantità per generare l’energia necessaria alla nostra società. Cosa è il petrolio? Come si forma?


Petrolio riversato su una spiaggia
Quando parliamo di petrolio (petroleum) dobbiamo considerarlo costituito da due componenti: GAS e OLIO.

Il gas è costituito da metano, etano, propano e butano, ovvero molecole costituite da catene di carbonio legati ad atomi di  idrogeno, dove il metano è costituito da un solo atomo di carbonio circondato da idrogeni e il butano da quattro carboni circondati da idrogeni.

L’olio è invece costituito da molecole sempre dello stesso tipo, ma con più atomi di carbonio, quindi più pesanti che non si presentano allo stato gassoso.

Questo tipo di molecole, costituite da carbonio e idrogeno che formano catene sono chiamati idrocarburi.

Insieme agli idrocarburi, possiamo trovare nel petrolio alcune sostanze come piccole particelle solide, atomi di elio, di zolfo, azoto, metalli pesanti e composti come acido solfidrico e anidride carbonica.


Alcuni composti presenti nel petrolio: liquidi, gassosi e solidi
Ma da dove viene questa materia?

Gli organismi viventi, quindi anche noi, sono costituiti principalmente da molecole di carbonio e idrogeno, il carbonio è l’elemento alla base della vita. Quando questi organismi muoiono in un ambiente ricco di ossigeno vanno incontro a un processo di decomposizione e ossidazione, ovvero tutta la materia organica e quindi le “molecolone” di carbonio e idrogeno, vanno via via distruggendosi generando anidride carbonica e metano, molecole molto più piccole. Ma se le condizioni sono riduttive, ovvero non c’è ossigeno, è possibile che la materia organica rimanga per un tempo più lungo nello stato originario. Questo avviene principalmente in luoghi dove c’è acqua, preferibilmente poco ossigenata. L’organismo muore, finisce sul fondo del mare o del lago, qui viene naturalmente ricoperto dai sedimenti che contribuiscono significativamente a preservarlo. E’ per questo che il petrolio è considerato un materiale fossile, perchè proveniente da organismi vissuti nel passato, milioni di anni fa. Di quali organismi parliamo? Dinosauri? Pterodattili? Quelle che finiscono nel serbatoio della nostra macchina non solo molecole appartenute a queste grandi creature, ma per lo più a alghe marine o di acque dolci, plancton, batteri, spore, pollini e frammenti di piante. I vari ambienti in cui si sono originati sono laghi in climi caldi, mari tropicali e ambienti palustri costieri.

A seconda degli organismi di provenienza e dell’ambiente possiamo avere consistenze diverse del petrolio e quindi qualità diversa.

I nostri organismi ricoperti da sedimenti saranno man mano sotterrati ulteriormente da sedimenti successivi. Il tutto viene via via compattato dal peso e dalla pressione sovrastante e andrà a costituire una roccia (processo chiamato diagenesi).La roccia che si forma da questi tipi di sedimento (molto fine) è solitamente un argillite. La roccia che contiene il petrolio potenziale è chiamata roccia madre. Contemporaneamente a questo processo avviene la decomposizione di materia organica  che produce Kerogene e metano detto biogenico, perchè si forma per azione di batteri.

Con l’aumento della pressione (0.03-0.15GPa), della profondità (1-3.5km)  e quindi della temperatura (50-145°C) abbiamo l’eliminazione di acqua e anidride carbonica. Rimangono gli idrocarburi a catena lunga, è sotto queste condizioni termo-bariche che ciò che si forma può essere definito olio; l’intervallo di pressioni e temperature a cui si ha la formazione di olio prende il nome di “oil window”.

Ma andando ancora in profondità, le condizioni fisiche impediscono l’esistenza di catene lunghe che vengono smantellate in metano che verrà detto gas secco, l’ulteriore aumento di profondità porta alla perdita degli idrogeni con formazione di grafite, un solito costituito da piani interamente di carbonio.


Grafico che mostra l’oil window
Non tutte le alghe e non tutti i pollini diventano petrolio, infatti affinché il processo di generazione abbia luogo è necessario che la roccia madre presenti una minima quantità di materia organica, con un minimo del 0.8-2% di materia organica. Di questa solo il 70% diventerà petrolio. Ma il petrolio non è ancora estraibile e utilizzabile: deve subire una migrazione fino alla roccia serbatoio da cui poi verrà estratto. 

Dobbiamo considerare che in una roccia il petrolio si trova tra un granellino e l’altro della roccia. Se i vuoti tra un granellino e l’altro non sono in comunicazione tra di loro (porosità efficace) allora il petrolio non è in grado di spostarsi e giungere fino alla roccia serbatoio.


Migrazione e rapporto tra olio e granelli
Se la porosità è tale da permetterlo allora può raggiungerla. La migrazione può avvenire per effetto della sovrapressione delle rocce, il petrolio può spostarsi verso tutte le direzioni. Oppure può avvenire a causa della minore densità rispetto all’acqua, il petrolio tenderà a spostarsi verso l’altro e si posizionerà sempre superiormente all’acqua e inferiormente al gas.

Adesso dobbiamo immaginarci la roccia serbatoio non come una grotta piena di petrolio o come una piscina sotteranea ma piuttosto come una spugna impregnata di petrolio. Infatti anche la roccia serbatoio è una roccia altamente permeabile e il petrolio se ne sta tra un granello e l’altro. Ma se la roccia è permeabile come fa a non migrare ulteriormente? è grazie alla presenza di una roccia impermeabile che impedisce il movimento intrappolando il petrolio, si forma così una trappola e voilà il serbatoio da cui estrarre è pronto.
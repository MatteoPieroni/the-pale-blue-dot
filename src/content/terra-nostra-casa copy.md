---
title: "La strana storia dell'albero miracoloso"
author: Giulia
tags: ["Botanica", "Ecologia", "Moringa", "Risorse"]
image: img/demo1.jpg
date: "2016-06-21T10:00:00.000Z"
draft: false
---

Oggi vi parlerò di una pianta che oltre a essere effettivamente bella, riserva anche numerevoli caratteristiche particolari che la rendono una pianta “miracolosa”. Ho scoperto questa pianta da un piccolo articolo su National Geographic nel 2012: il suo nome è Moringa oleifera.

Il genere Moringa vanta tredici differenti specie sviluppatesi in diversi ambienti tropicali e subtropicali: Moringa oleifera e Moringa concanensis in India, Moringa ovalifolia in Namibia e Sud-Ovest dell’Angola, Moringa drouhardii e Moringa hildebrandtii in Madagascar, Moringa peregrina in Mar Rosso, nel Corno D’Africa e in Arabia, Moringa arborea, Moringa borziana, Moringa longituba, Moringa pygmaea, Moringa rivae ,Moringa ruspoliana e Moringa stenopetala sono presenti in varia misura in Kenya, Etiopia e Somalia.

Moringa oleifera, quella di maggiore interesse commerciale, è originaria delle regioni pedemontane dell’Himalaya, ma è diffusa e coltivata anche in altre zone del mondo, soprattutto nelle regioni africane e sudamericane. Cresce rapidamente, raggiunge tra i 4 e i 7 metri di altezza e, se il terreno è adeguato (per quanto riguarda fertilità e profondità), fino a 10 metri. Il legno da cui è costituito l’albero è abbastanza debole, infatti lo stesso tronco è spugnoso e molle e i rami sono sottili. Le foglie che compongono la chioma di Moringa oleifera sono composte ed ovali ma di una consistenza robusta e di colore verde chiaro. Anche le radici risultano robuste ed emanano un odore simile al ravanello. I fiori che l’albero produce, in condizioni ottimali due o tre volte l’anno, sono molti e di colore bianco crema; inoltre i fiori sono ottimi serbatoi di nettare, quindi l’impollinazione avviene presumibilmente tramite insetti impollinatori e/o uccelli. Il frutto della Moringa è un baccello lungo circa 30-45 cm, a sezione triangolare, affusolato; se acerbo è morbido e verde, ma quando raggiunge maturazione, assume una consistenza legnosa e un colore marrone-ocra. Ogni baccello contiene al suo interno una ventina di semi, tondeggianti e avvolti in una membrana simile a carta.


Tavola di Moringa oleifera
Uno dei tanti aspetti interessanti della Moringa oleifera è la sua capacità di crescere e fiorire anche in luoghi aridi e terreni poveri. Non è in grado di sopportare a lungo le gelate ed è suscettibile al vento, ma sopravvive al clima secco, rimanendo una delle poche piante con foglie. Queste cadono solamente in caso estremo di siccità per difendere la pianta dell’eccessivo calore, ma appena torna un po’ di umidità i rami si ricoprono di foglie.Nonostante la pianta non abbia preferenze per quanto riguarda il pH del suolo, necessita invece di un terreno drenante piuttosto che asfittico o alluvionale. Un aspetto negativo è la sua vulnerabilità al fuoco che produce gravissimi danni, fino a compromettere la vita della pianta.

 

## Le varie parti di Moringa e il loro uso

L’albero di Moringa possiede capacità benefiche notevoli ed è per questo che ha oltre 400 diversi nomi nel mondo: spesso è conosciuto come “The Miracle Tree” (l’albero dei miracoli), in alcune zone dell’africa è chiamato “albero che non muore mai”, o come “The tree for purifying” (l’albero per la purificazione) per la capacità dei suoi semi di purificare l’acqua. Le sue proprietà erano già conosciute tra i diversi popoli che vivevano dove la piantacresceva, sempre apprezzata per i molteplici utilizzi, è stata per secoli un rimedio tradizionale per le malattie della pelle, respiratorie e digestive. Come si può intuire dal nome “Horseradish tree” (albero di ravanello, poiché le radici hannoun forte odore e sapore di ravanello), ogni parte di Moringa oleifera è commestibile ed  è quindi considerata una risorsa contro la denutrizione e le carestie. Una delle strategie contro la denutrizione è l’assunzione di cibi ricchi di nutrienti essenziali: le foglie di Moringa sono proprio una delle più ricche fonti di questi nutrienti. Ciò le rende ottime per prevenire malattie legate alla mancanza di amminoacidi essenziali e vitamine. Persone in diversi paesi dicono che il sapore è abbastanza accettabile, soprattutto se le foglie (spesso essiccate e macinate) sono integrate con il cibo mangiato normalmente (in India sono utilizzate per cucinare curry e zuppe).Le foglie contengono: vitamina A, che agisce come difesa contro malattie degli occhi, della pelle, disturbi cardiaci e molte altre; vitamina C che agisce contro influenze e raffreddori; calcio, importante per la crescita di ossa e denti e per la prevenzione da osteoporosi; potassio, importante per la funzionalità neuronale; proteine, componenti essenziali del corpo e fonte di amminoacidi. Inoltre le foglie possono essere essiccate e pestate fino a formare una polvere che conserva la presenza di nutrienti essenziali ma non la vitamina C; le foglie essiccate e polverizzate sono facilmente immagazzinabili e a parità di massa hanno più nutrienti di quelle fresche. Le foglie possono anche essere utilizzate come foraggio per il bestiame con un conseguente incremento di peso e di produzione di latte, inoltre il succo estratto dalle parti verdi della pianta può essere utilizzato come fertilizzante spray.

La Moringa può essere una vera e propria risorsa per combattere la malnutrizione: in Africa è stato dimostrato che l’aggiunta di foglie di Moringa alla dieta provoca nelle madri di neonati un aumento nella produzione di latte, con il risultato che molti di questi bambini denutriti riescono ad aumentare di peso. Sempre più studi stanno cercando di valutare la potenzialità della Moringa come biogas, che sembra essere molto alta. In India la Moringa si chiama anche “Drumstick tree” perché i baccelli sembrano bacchette per tamburi, questi sono ampiamente utilizzati sia come medicinali sia come alimento (hanno un lieve sapore di asparagi), anche essi sono molto nutrienti come le foglie e contengono: magnesio, sodio, potassio, vitamina C, minerali, carboidrati, fosforo, ferro ed altro ancora.

Fiori, radici, foglie, semi e baccelli oltre a essere interamente commestibili sono anch’essi utilizzati come medicinali, sin da quando sono conosciuti, sia in India (nella medicina ayurveda) che in altri paesi: nei villaggi in Oman la Moringa è utilizzata come rimedio contro i disturbi di stomaco, a Haiti il tè fatto con i fiori è un rimedio al raffreddore, e le foglie essiccate sono utilizzate in Malawi per curare la dissenteria. La Moringa produce anche una gomma che oltre ad essere utilizzata come medicinale è un ottimo condimento dal sapore dolce e insieme alla corteccia è utilizzata per la concia delle pelli, e prorprio la corteccia, grazie alla sua fibra, è utilizzata per la creazione di corde. Il legno è morbido e spugnoso e quindi non adatto come legno da ardere, ma è molto buono per la realizzazione di carta da giornale e da lettere e produce un colorante blu utilizzato in Jamaica e Senegal. Essendo i fiori buoni produttori di nettare, questo può essere sfruttato dalle api per la produzione di miele, il quale può essere chiarificato con i semi in polvere. Dai semi è estratto l’olio che ha valore commerciale essendo usato in cucina, come olio da lampada e (soprattutto negli ultimi anni) per fare saponi e cosmetici e. Per di più, aggiungendo uno strato di olio in cima ai contenitori dell’acqua, si impedisce la nascita delle larve di zanzara e quindi si riduce il rischio della malaria o di altre malattie portate dagli insetti. Dalla lavorazione dell’olio rimane, come residuo, la cosiddetta “seedcake” o “presscake”, impiegata come fertilizzante ed importantissima per il filtraggio delle acque torbide.

Ramo di Moringa Oleifera
Ramo di Moringa oleifera

## Un possibile problema ecologico

La facilità nella crescita, la sua ecletticità ambientale e la sua produzione abbondante di nettare e polline potrebbero essere caratteristiche tali da renderla una specie invasiva una volta inserita in un ambiente che non sia quello autoctono. La pianta potrebbe ambientarsi tranquillamente senza influire troppo sull’ecosistema in cui è stata introdotta (impatto minimo, piccole variazioni nell’ecosistema), ma potrebbe anche crescere in ambienti già occupati da altre piante, entrare in competizione con esse, fino sostituirle e innescare una serie di effetti a catena,  portando a uno sconvolgimento della struttura dell’ecosistema con conseguenze in termini economici e biologici. Per questi motivi è opportuno controllare e prevenire questi effetti sull’ambiente, ogni qualvolta la pianta sia inserita in un nuovo e diverso ecosistema da quello originario.

Moringa oleifera resta comunque una pianta dal fascino unico e da innumerevoli utilizzi.

> “Going up that river was like travelling back to the earliest beginnings of the world, when vegetation rioted on the earth and the big trees were kings.”
**Conrad, Heart of Darkness**

Fonti:
---
---

Luna Shyr, Moringa miracolosa, «National Geographic», 5 (2012) 30

Lowell Fuglie, The Miracle Tree: Moringa oleifera, natural nutrition for the tropics, Church World Service, 1999

Folkard G, Sutherland J, Shaw R, Water clarification using Moringa oleifera seed coagulant., «Running Water: More Technical Briefs on Health, Water and Sanitation», (1999) , pp. 109-112

Michael Lea, Bioremediation of Turbid Surface Water Using Seed Extract from Moringa oleiferab Lam. (Drumstick) Tree, «Current protocols in microbiology», 2010, 1G.2.1-1G.2.14

“Moringa Book”, 2005, http://www.treesforlife.org/sites/default/files/documents/English%20moringa_book_view.pdf

“The Species of Moringa: Life Forms”, http://www.explorelifeonearth.org/moringahome.html

“Moringa oleifera”, http://it.wikipedia.org/wiki/Moringa_oleifera

Sue Nelson, traduz. Laura Massini, “Moringa: l’albero dei miracoli”, 2011, http://www.scienceinschool.org/2011/issue18/moringa/italian